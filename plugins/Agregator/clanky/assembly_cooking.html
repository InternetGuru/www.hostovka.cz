<?xml version="1.0" encoding="utf-8"?>
<body xml:lang="cs" ns="https://www.hostovka.cz"
      class="docinfo linklist"
      data-og-image="/files/preview/clanky/assembly_cooking/preview.jpg"
      data-og-type="article"
      data-source="http://2017.hostovka.cz/clanek.php?clanek=438"
  >
  <h id="assembly_cooking" author="Michael Klíma" authorid="hostovka/michael_klima" ctime="2009-05-19">Assembly cooking</h>
  <desc kw="kuchyňské techniky">Assembly cooking je technika sestavení a presentace jídel odborně připravených ze zdravotně nezávadných kuchyňsky upravených potravin (polotovarů) efektivními moderními technikami.</desc>
  <p>Technika vaření je dnes jiná než byla za dob Caréma, Escoffiera a jiných velkých kuchařů kteří se o všechny ty bývalé techniky zasloužili.</p>
  <ul>
    <li>Cílem dnešního kuchařského umění je odborně, hygienicky a ekonomicky správně připravit jídlo, které je zdravé, chutné a atraktivní, a které si získá obdiv a uznání jeho konzumentů. Cesta k tomuto cíli je jen ve znalostech a schopnostech kuchaře.</li>
    <li>(M. D. Klíma)</li>
  </ul>
  <section>
    <h id="efektivni_kuchynske_techniky">Efektivní kuchyňské techniky</h>
    <desc>Kuchyňské techniky, kdysi založené na manuální zručnosti, se díky moderním strojům a výrobnímu zařízení zrychlily a zefektivněly, nicméně kladou vyšší nároky na schopnosti kuchyňského personálu tyto techniky využívat.</desc>
    <p>V mé definici dnešního kuchařského umění se sice vyloženě nezmiňuji o rychlosti nebo o čase, ale jasně je tam uvedena ekonomika.</p>
    <p>Ekonomika a čas při vaření si vyžádaly, že vaření je dnes rozděleno na přípravu a na dohotovení případně na presentaci jídel, což je v zásadě systém Assembly cooking.</p>
    <h id="priprava">Příprava</h>
    <desc>Kdysi se u každého receptu opakoval popis způsobu přípravy potravin čistěním, krájením, strouháním a jinými mechanickými technikami. Opakovalo se, že před jejich úpravou, musí některé potraviny být očištěné, marinované, předvařené, oblanšírované, případně i jinak tepelně „připravené“ před jejich konečnou úpravu.</desc>
    <p>To bylo v dobách, kdy se vůbec nevědělo o komerčně vyráběných polotovarech, nebo o konvenientních, tak zvaných k vaření připravených (Ready to Cook) potravinách, přípravcích, nebo o hotových jídlech.</p>
    <p>Dnes je trh doslova zaplaven již očištěnými, nakrájenými, porcovanými či jinak kuchyňsky upravenými, tak zvanými „konvenientními“ potravinami, čímž se podstatně zjednodušila a zrychlila fyzická příprava jídel.</p>
    <h id="dohotoveni_a_prezentace">Dohotovení a prezentace</h>
    <desc>Dohotovení jídel sestavením jejich komponentů, anglicky assembly, není nic nového. Nakonec čínská, japonská a mnoho dalších orientálních a asijských kuchyní tuto techniku používají po tisíciletí, a americké „fast food“ (restaurace rychlého občerstvení) jsou na těchto technikách rovněž založeny.</desc>
    <p>Americké kuchyni se často vyčítá nedostatek „finesy“, ale pracoval jsem v Americe v mnoha velkých, takzvaných „luxury restaurants“, tedy ne vyloženě ve francouzských restauracích, ve kterých se podávaly stovky jídel, a ve kterých jsem neměl ani jednoho vyučeného kuchaře, a kde jsem přežil jedině proto, že jsem měl dobré, přesné, ale jednoduché recepty a že jsem jako jeden z prvních techniku  assembly cooking, neboli sestavování komponentů používal.</p>
    <p>Dnes mně to zatím moc lidí nevěří, ale na mé předpovědi již mockrát došlo, a tak bych chtěl, aby bylo dokumentován můj výrok, že typická česká kuchyně, založená na pracných a neefektivních metodách přípravy jídel má odzvoněno a že moderní česká kuchyně se bez nějaké formy „sestavování“ již neobejde, neboli že vznikne i jakési české fast food.</p>
    <p>Assembly Cooking je však založeno na znalosti všech populárních kuchyní, na standardních recepturách, na znalosti zbožíznalství, na znalosti toho jak se potraviny jedna s druhou snoubí a na dokonalé znalosti moderních kuchařských zařízení a technik.</p>
    <p>Dalším předpokladem jsou organizační schopnosti, znalost logistiky a znalost mise-en-place jednotlivých kuchyní.</p>
  </section>
</body>