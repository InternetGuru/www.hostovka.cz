
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=290.html" data-og-image="/files/preview/clanky/gulas/general.jpg" data-og-type="article"}

{id="gulas" ctime="2008-03-01" author="Michael Klíma" short="Guláš" authorid="hostovka/michael_klima"}

# Guláš

<!-- generated attribute kw by user_udpatekw.sh on 2019-03-11, do not edit -->

{kw="jídla a jídelní lístky"}

Jeden z m‎ých dalších nesmyslů pro pobavení. Guláš, maďarsky gulyas; anglicky goulash, nebo také Hungarian beef stew, je dušenina z hovězího masa s velkým množstvím cibule a papriky.

Přestože si mnoho Čechů myslí, že je to české jídlo, tak se ale hodně m‎ýlí.

Původní guláš byla více méně polévka maďarských kovbojů, pastevců krav, kteří si říkali gulášové.

Základní recept na guláš byl velice jednoduchý. Drobně krájená cibule které muselo být stejné množství jako masa, která se osmažila v kotli na trošce omastku do zlatova.

Pak se přidalo na kostky krájené maso které se orestovalo, osolilo, zasypalo maďarskou paprikou, zalilo trochou vody, a dusilo v kotli nad otevřeným ohněm až doměkka.

Tento guláš se ničím nezahušťoval protože k jeho zahuštění stačila ta cibule. Přidávání česneku a rajského protlaku případně zahušťování kváskem nebo jíškou přišlo až později.

Používání papriky a kyselé smetany do Maďarska vlastně přinesli Turci, kteří po dobu 150 let Maďarsko okupovali, a tím pádem se na maďarské, ale i na rakouské kuchyni vliv turecké kuchyně silně projevuje.

Tím pádem mají Rakušané svůj Vídeňský guláš, ale "svůj guláš" mají i Bulhaři, Rumuni, Slováci i Češi. Češi ale jak se zdá, těch gulášů mají nejvíce.

Je to jednak obyčejný Hovězí guláš, Uherský guláš, Moravský guláš, Plzeňský guláš, Karlovarský guláš,Znojemský guláš, Cikánský guláš, Debrecínský guláš, Jemný hovězí guláš, Bratislavský guláš, Guláš podle Petra Voka, a jako kdybychom neměli dost měst a nebo regionů tak máme i Mexický guláš, Guláš Oregáno a dokonce i orientální guláš.

V Česku, když někdo něco splácá dohromady a nasype do toho haldu papriky, tak tomu dá jméno guláš a hotovo. Proto také máme kuřecí guláš, krůtí guláš, vepřový‎ guláš, buřtový guláš a nevím ještě jaký a aby ani vegetariáni nepřišli zkrátka, tak máme i bramborový guláš.

Prostě gulášů máme, až to není hezké a zlé jazyky tvrdí, že když při vstupu do Evropské Unie je nebudeme moci používat, tak že s naši účastí může celá ta EU zapomenout.

Karlovarskou Becherovku se nám již podařilo zašantročit, ale slivovici, kterou ve světě stejně nikdo nepije, si vzít také nedáme a dokonce vyrábíme i košer slivovici, což je tedy chucpa.

Nedáme si ale vzít ani takovou světoznámou lahůdku jako jsou utopenci nebo olomoucké syrečky, i kdybychom měli celé té EU vypovědět válku.

Takové povídačky, že po 3 hodinách se každá hotovka musí vyhodit ať si povídají komu chtějí. Když se to tak vezme, tak i to, že guláš je nejlepší až druhý den jsou také jen povídačky.

Já když jsem dělal guláš, tak jsem v pondělí podle původního receptu udělal velký kotel guláše, odebral jsem to co jsem potřeboval na ten den a dal jsem ho na lístek jako Maďarský guláš a zbytek jsem uložil v lednici.

V úterý jsem ohřál další várku guláše, ale jako Maďarský guláš jsem to na lístek už dát nemohl, protože by si lidé mysleli, že jsou to zbytky z minulého dne, a tak jsem do něj přidal orégano, a na lístek jsem to dal jako guláš Orégano.

Mnozí lidé v té době totiž nevěděli co orégano je, a tak si nikdo nestěžoval, nehledě že ten guláš byl skutečně lepší než minulý den aniž by vlastně věděli proč.

Vám to ale prozradím. Já jsem totiž ten první den ten guláš moc neprovařil, a sice proto, že jsem věděl, že ho budu několikrát ohřívat, přičemž by se mi rozpadl.

Ve středu jsem z lednice vyndal další dávku guláše, a přesto, že byl po celé dva dny v lednici, tak ten guláš měl něco čemu se odborně říká "štych". No, někomu by to mohlo možná vadit, a tak jsem do toho přidal trochu piva a dal jsem to na lístek jako Plzeňský guláš.

Ve čtvrtek většinou ten guláš měl nejenom štych, ale byl již tak trochu nakyslý, a tak stačilo jen přidat pár kyselých okurek, dát to na jídelní lístek jako Znojemský guláš.

No, v pátek se ještě přidáním několika ostrých papriček dal udělat Mexický guláš, atd., ale já vám zase všechna má tajemství vyzradit nemohu a tak vám přesné receptury na ty zbývající dny nedám. Nicméně vidíte, že si můžete poradit.

Musím se ale také přiznat, že v Americe jsem všechny ty "české" guláše také s úspěchem dělal, ale musel jsem každý z nich vařit denně čerstvý protože americké maso je tak kvalitní, že by se po druhém ohřátí ten guláš úplně rozpadl." 

Také na nějaký "glanz" což je ten tuk který se do guláše v Česku přidává, můžete zapomenot protože naopak každou kapku tuku které to maso pustí musíte z toho guláše sebrat. What a country!

Tudíž jestli máte nějaké vaše triky kterými by se ta EU dala oblafnout, tak mi je neváhejte napsat.

Dejte lidem to co chtějí a co jim patří!

