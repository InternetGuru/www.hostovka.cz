
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=288.html" data-image="/files/preview/clanky/fortune_cookies/general.jpg" data-type="article"}

{id="kolacky_stesti" ctime="2008-02-23" author="Michael Klíma" short="Koláčky štěstí" mtime="2019-10-23"}

# Koláčky štěstí

{kw="gastronomie, případová studie"}

Koláčky štěstí (anglicky _fortune cookies {xml:lang="en"}_) jsou křehké, duté pečivo vyrobené z mouky, cukru, másla, mléka a vanilky. Jsou v něm zapečené malé papírky s „čínskými moudrostmi“, předpověďmi a někdy i se šťastnými čísly.

## Původ koláčků

V některých západních zemích, hlavně v Americe se koláčky štěstí podávají v čínských restauracích při odchodu jako pozornost podniku. V Číně ani jinde v Asii se s nimi ale nesetkáte.

{class="example"}

Koláčky štěstí byly údajně vynalezeny v San Francisku nebo v Los Angeles, věrohodné důkazy ale neexistují.

Anglické slovo _fortune {xml:lang="en"}_ znamená osud, náhoda, štěstí, zdar, bohatství, ale já na takové nesmysly nevěřím. Do čínských restaurací chodím často, a tak jsem koláčků otevřel tisíce. Žádná šťastná předpověď se mi ale nesplnila, ba naopak mě koláčky štěstí málem přivedly do neštěstí.

## Trable s koláčky

Jak jsem se již dříve zmínil, tak jsem byl až do roku 1968 ředitelem Čínské restaurace v Praze.

Asi v roce 1966 k nám přijel manželky bratranec Saša, Čech jak poleno, který ale již od 45. roku žije v Los Angeles. Samozřejmě, že jsem ho pozval do mé restaurace, abych se mu pochlubil. Sice není z pohostinství, ale je to gurmán a shodou okolností rozumí čínské kuchyni. Byl jsem tedy velice potěšen, když mi restauraci pochválil, ale řekl mi, že mi schází koláčky štěstí.

{class="example"}

Restaurace ale byla založena Číňany z Rudé Číny a ne Američany, takže jsme koláčky štěstí samozřejmě neměli.

Považoval jsem se za jakéhosi odborníka na čínskou kuchyni, kterou jsem se ale naučil v Indočíně, a tak jsem vůbec nevěděl, že něco takového existuje. Saša se mi to snažil vysvětlit, ale já to vůbec nechápal, a tak mi řekl, že mi jich několik pošle.

Na celou věc jsem po čase zapomněl. Jednou za mnou ale do Číny přišli tři pánové z STB a začali se mě vyptávat na to, jaké styky mám s Amerikou, s kým si dopisuji a kdo mi posílá zprávy. Já jsem samozřejmě na Sašu již zapomněl, a tak jsem trval na tom, že se s Američany nestýkám.

Hned po válce jsem byl ve Francii, odkud jsem se blbec vrátil před únorem 1948. Byl jsem v podezření, že jsem byl ve Francii vyškolen jako špión, a tak mně dali k PTP. Šel jsem z jedné prověrky do druhé, ale nic mi nedokázali. Z PTP mě sice pustili, ale zřejmě na mě zase něco hledali.

Nejdříve si mě pozvali do Ruzyně, kde mě vyslýchali zase nějací jiní odborníci a potom na Hradčany. Tam přede mně položili takovou žlutou moučku a cedulky s různými kódovanými zprávami a tajnými čísly a chtěli abych jim ty kódy vysvětlil.

Mohu vám říci, že jsem se už viděl na Sibiři, protože se nedali přesvědčit že nejsem americký špión. Nakonec se mě ale zeptali, kdo je to ten Saša v Americe a v tu chvíli mi došlo, že jsou to ty koláčky štěstí, které mi Saša popisoval. Oni je ale ti volové rozmlátili na moučku, a tak mě to hned nenapadlo. Všechno jsem jim pak vysvětlil, a když pak moučku také podrobili nejspíše chemickému rozboru a nic nenašli, tak mi uvěřili.

No, jak vidíte, tak mi byly koláčky štěstí byly málem osudné. Pokaždé když rozlousknu koléček, tak si na tu historku hned vzpomenu.
