
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=346.html" data-image="/files/preview/clanky/prezentace_jidel/general.jpg" data-type="article"}

{id="podavani_jidel" ctime="2007-05-05" author="Michael Klíma" short="Podávání jídel" mtime="2019-10-25"}

# Podávání jídel

{kw="gastronomie, prezentace, talíře"}

Jídlo je vnímáno všemi smysly a zrak je v mnoha případech ten první. S podáváním jídla mimo psychologie souvisí mnoho faktorů, které nelze jednoznačně aplikovat. Vždy ale záleží, jaké jsou v dané lokalitě (případně restauraci) stravovací zvyklosti.

{class="example"}

Jinak jsou například prezentovány předkrmy a studené mísy, polévky, hlavní jídla a moučníky, a to nemluvím o prezentaci jídla na bufetových pultech.

O prezentaci jídla se dříve staral _garde manger {xml:lang="fr"}_, který je dnes v mnoha podnicích nahrazován takzvanými stylisty (anglicky _food stylist {xml:lang="en"}_). Nejsou to vždy kuchaři v pravém slova smyslu, ale spíše umělci, kteří se specializují na úpravu a prezentaci jídel. Stylisti nejsou oproti [garde manažerům][4] zodpovědní za chuť jídla.

## Historie podávání jídel

Historicky většina kuchařů teplé kuchyně (mimo [Caréma][1]) umělecké prezentaci jídel nevěnovala velkou důležitost. To je mnohdy vytýkáno právě francouzským kuchařům.

{class="example"}

Sám velký současný francouzský kuchař Paul Bocuse říká, že chuť jídla je mnohem důležitější než jeho vzhled. I když je Bocuse bezesporu autoritou v dnešní francouzské gastronomii, tak se nedá říci, že by měl ve všem pravdu. Nehledě na to, že gastronomie dnes není něco, v čem by Francouzi drželi prvenství.

Důležitost prezentace jídel si uvědomili hlavně provozovatelé velkých amerických cateringových podniků. Pro ty není (díky [polotovarům][2]) velký problém připravit [banket][3] pro 5 000 a více lidí. Cateringoví specialisté moc dobře vědí, že 4 999 lidí z této skupiny (až na jednoho slepého) jí očima.

Cateringových společností je ale v Americe velké množství a všechny mají stejné know-how. Ani v kvalitě jídla není žádný velký rozdíl. Lidé si to neuvědomují, ale všechny tyto společnosti mají téměř stejně vybavené kuchyně. Všechny nakupují suroviny ze stejných zdrojů, přijímají zaměstnance ze „stejné ulice“ a mají stejné nevyučené kuchaře. Jediné, čím se mohou odlišit od konkurence, je prostředí a servis neboli celkovým dojmem – v čele s prezentací jídla.

## Podávání jídel před zraky hostů

Jevištní kuchyně (anglicky _stage kitchen {xml:lang="en"}_) neboli kuchyně, do které hosté mohou kdykoliv nahlédnout je nejen praktická, ale v poslední době také velmi oblíbená.

Pro hosty je tento typ podávání jídel součástí zábavy, nebo chcete-li [zážitkovou gastronomií][6]. Host se cítí do přípravy svého jídla do jisté míry zapojen, protože má možnost si vybrat potraviny a dochucení podle své preference. To ale také předpokládá, že má host alespoň nějaké základní znalosti o surovinách a technologiích přípravy jídel.

{class="important"}

Tento způsob podávání jídla ale vyžaduje nejenom zručnost, ale i přísné dodržování hygieny a bezpečnosti práce. O osobní hygieně ani nemluvě. 

Podávání jídel před zraky hostů ale není nic nového. Kdysi se připravoval jen limitovaný výběr jídel na pánvi nebo na grilu. Dnes se ale tento styl rozrostl do enormních dimenzí.

Na [brunchích][7] jsou takto podávané hlavně lívance připravované na gridlu nebo vafle, které se připravují na speciálních elektrických pánvích. Jejich příprava je velmi jednoduchá a může je připravovat kdekdo (bez vyučení nebo maturity). Jediné co je potřeba je hezký přirozený úsměv a dobrá komunikace s hostem, což se ale mnozí zaměstnanci v Česku musí naučit.

### Dranžírování a sotýrování

Typickou technikou jevištní kuchyně je dranžírování (anglicky _carving {xml:lang="en"}_). Pečená masa nebo drůbež se dranžírují (krájí) na porce dle přání hostů. To je jednak velimi atraktivní, ale také i praktické protože se tím předchází zbytečným zbytkům.

{class="example"}

Na [brunchích][7] se dranžíruje například pečené hovězí nebo vepřové maso, celá krůta nebo krůtí prso, pečená šunka, skopová kýta, ale i velká ryba.

Mnohdy se dranžér nachází až na konci bufetové linky, což má praktický, lépe řečeno psychologický a ekonomický důvod. Host, který prochází kolem bufetové linky si na talíř nandá napřed porcovanou drůbež, dušeniny, ryby, těstovinová a zeleninová jídla a případně přílohy. V době, kdy dojde k dranžérovi, nemá na na maso již téměř žádné místo.

[Sotýrování][8] (od francouzského _sauté {xml:lang="fr"}_), je odborný slang. Je to takzvané smažení nebo přehazování v pánvi.

## Důležitost vhodného nádobí

Na vhodné nádobí se zapomíná již při tvorbě jídelního lístku. To, že „jídla pro dva“ musí být podávána na velkých mísách spolu s teplým nebo studeným talířem pro každého hosta, se na našich hotelových školách zřejmě neučí. Je ale možné, že se pletu.

{class="important"}

V mnoha případech to totiž není ani jídlo samotné, které si získá obdiv hosta, ale nádobí, na kterém je podáváno. V tomto ohledu se má naše pohostinství ještě hodně co učit.

V mysli mnoha kuchařů je zafixováno, že saláty a předkrmy musí být podávány na malých, takzvaných předkrmových nebo salátových talířcích. Dnes to však není zdaleka pravda. Například carpacio, jeden z velice populárních předkrmů, je podáváno na velkém studeném talíři.

Ale i jiné předkrmy jsou dnes podávány zcela neortodoxně ve skle. To by podle archaických předpisů bylo považováno za faux pas. Ale povídejte to dnešním „demi chefům“.

### Podávání jídel na teplých talířích

Nepsaný zákon podávání jídel praví podávat studené jídlo na [studených][5] a teplé jídlo na teplých talířích. Jak toho kuchař docílí je jeho věc. Od toho je kuchař.

{class="important"}

Sebe chutnější jídlo pracně a odborně připravené je zcela bezcenné, jestliže je podáváno na [studeném talíři][5]. Kuchař, který připustí, aby bylo teplé jídlo podáváno na [studených talířích][5] si nezaslouží titul kuchaře. Porouchá-li se režón nebo ohřívače talířů, tak kuchař musí talíře předehřát v troubě nebo pod horkou vodou.

### Nadměrně velké talíře

Používání nadměrně velkých talířů má svůj limit. Nejsou na to žádné tabulky, tudíž je nutné se spoléhat na vlastní cit. Prostě porce některých jídel jsou tak velké, že by se na normální talíř nevešly. Některé porce jsou tak velké, že se nedají jíst ani na velkém talíři. Tak vám zpravidla přinesou další talíř, ze kterého pak můžete jíst.

To samé se dá říci o podávání jídel ve velkých polévkových talířích. Někteří kuchaři ale na těchto talířích podávají i jídla, která se k tomu naprosto nehodí. V jedné restauraci v Českém Krumlově podávají v polévkovém talíři dokonce i steak. To nejspíše proto, aby se mu lépe plavalo v omáčce.

### Alternativní podávání jídel

Dnes to ale nejsou jen talíře, na kterých se jídla podávají. Čím dále více populární je podávání teplých jídel na dřevěných prkénkách. Že by to ale bylo estetické nebo dokonce praktické se ale říci nedá.

Hygieničtější a atraktivnější podávání jídel než na dřevěných prkénkách je na litinových pánvičkách (anglicky zvaných _cast iron {xml:lang="en"}_ nebo _sizzler plates {xml:lang="en"}_). Když se takové jídlo podává na stůl, tak stále ještě syčí a prská. Tím získává atraktivní vizuální vjem, který je doplněn vůní.

 [1]: /careme
 [2]: /polotovary
 [3]: /banket
 [4]: /garde_manager
 [5]: /hotovky_a_minutky#studene_talire
 [6]: /modni_pojmy
 [7]: /brunch
 [8]: /sotyrovani

