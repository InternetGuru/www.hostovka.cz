
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=315.html" data-image="/files/preview/clanky/polevky/general.jpg" data-type="article"}

{id="polevky" ctime="2008-05-01" author="Michael Klíma" short="Polévky" mtime="2019-10-16"}

# Podávání a druhy polévek

{kw="jídla a jídelní lístky, polévky, recept, Amerika, Rusko, Čína, Japonsko, Mongolsko, Francie, Bulharsko, Řecko"}

Téměř všechny etnické kuchyně mají skupinu jídel, která se dá nazvat jako polévky. Pokusím se zde zmínit alespoň několik nejpopulárnějších z nich předem se a omlouvám, jestli jsem některou opomenul.

## Podávání polévek

Polévky se typicky podávají v polévkových nebo bujónových šálcích, případně na hlubokých talířích. Někdy se také podávají v takzvaných polévkových terinách, z kterých si hosté mohou podle chuti nabrat sami.

### Polévkový a bujónový šálek

Moderní restaurační polévkové a bujónové šálky, také jinak zvané šálky na _consommé {xml:lang="fr"}_, mají rozdílný obsah a záleží na každé restauraci jak velkou porci hodlá podávat.

{class="example"}

Typické bujónové šálky mají dvě malá ouška. Dvě jsou proto, aby byly šálky na polévky odlišné od kávových či čajových šálků. Nicméně díky dvěma ouškům se dá bujónový šálek lépe uchopit oběma rukama a bujón vypít.

Bujónové šálky mají také význam při kontrole porcí. V domácnostech je situace obdobná.

### Polévkové talíře a teriny

Polévkovým talířům se anglicky říká _soup bowl {xml:lang="en"}_. Polévkové talíře, lépe řečeno jejich hluboká část, má obsah 4 až 5 dl.

V restauracích někdejší IV. cenové skupiny nebo v takzvaných lidovkách se tyto talíře zakládaly, nebo ještě zakládají, na stůl spolu s papírovým ubrouskem, vidličkou, nožem a polévkovou lžicí. V lepších restauracích se z hygienických důvodů tyto talíře zakládají na stůl až těsně před podáváním polévky nebo polévkou již naplněné.

Mimo polévkových talířů mají některé „servisy“ takzvané polévkové teriny, z kterých si každý host může polévku nabrat sám. Podávání polévky z teriny v restauraci má svá specifika, která jsou zpravidla popsána v manuálech servisu.

## Husté polévky zvané chowdery

Americký _chowder {xml:lang="en"}_ je hutná, hustá a velice chutná polévka připravená ze všemožných potravin upravených většinou na mléčném nebo rajčatovém základu. Může to být například kukuřičný _Corn Chowder  {xml:lang="en"}_, _Manhattan {xml:lang="en"}_, _Boston {xml:lang="en"}_ nebo populární polévka z mušlí _New England Clam Chowder {xml:lang="en"}_.

Chowdery mají původ nejspíše v chutné a husté polévce, kterou ze všech možných potravin vařili první francouzští imigranti v Kanadě. Mimo jiné tato polévka obsahovala také brambory kterým říkali _chaudrée {xml:lang="fr"}_. Když potom polévka překročila hranice Kanady a dostala se do Ameriky, tak získala nové jméno _chowder {xml:lang="en"}_.

{class="example"}

Kukuřičný chowder je ve skutečnosti první americkou polévkou, která byla známá ještě dříve, než se o ostatních chowderech vědělo. V Česku ale s kukuřičným chowderem asi moc neuspějete, protože Češi si podvědomě myslí, že je kukuřice je jen pro krmení dobytka.

{xml:lang="en"}

### Abalone Chowder à la Mike

_Abalone Chowder {xml:lang="en"}_ je jediný chowder, který se dá nazvat americký. Je to proto, že ho nikde mimo některých přímořských oblastí Kalifornie nedostanete.

Abalone je krásná asi 18 cm dlouhá načervenalá lastura vyložená perletí. Sval měkkýše je jedlou částí abalone a má delikátní příchuť mušlí. Zvláštností abalone je, že americké zákony nedovolují jejich rozvoz do ostatních států Ameriky natožpak do Česka.

Níže uvádím svoji variantu receptu. Množství jednotlivých surovin receptu neuvádím, protože chowder dělám metodou „podle oka do potoka“.

 1. Slaninu dohněda osmahneme a polovinu vysmaženého tuku dáme stranou.
 2. Dříve než tuk v pánvi vystydne, tak do něj přidáme nakrájené abalone a cibuli a vše rychle osmahneme.
 3. Směs zaprášíme moukou a zalijeme horkou vodou a horkým mlékem.
 4. Chowder přivedeme do varu, přidáme na kostičky krájené brambory, osolíme a opepříme dle chuti.
 5. Na mírném ohni chowder vaříme asi 20 minut.

{xml:lang="en"}

### Manhattan Clam Chowder

_Manhattan Clam Chowder {xml:lang="en"}_, se od ostatních chowderů liší tím, že je červený. Připravuje se z mušlí (anglicky _clams {xml:lang=en}_), česky také zvaných slávky.

Mušle se nesmí dlouho vařit, protože dlouhým vařením tuhnou. Proto všechny mušlové chowdery nazývám „šup sem, šup tam“.

 1. Na kostičky nakrájenou slaninu osmahneme na trošce másla.
 2. Přidáme drobně nakrájenou cibuli, kterou dozlatova osmahneme.
 3. Přidáme na kostičky nakrájená rajčata, šťávu z mušlí, a vodu nebo vývar.
 4. Jakmile se vývar začne vařit, přidáme na malé kostičky nakrájené brambory a vaříme je až téměř doměkka.
 5. Nakonec přidáme vyloupané mušle, osolíme a opepříme a odstavíme z ohně, aby mušle neztuhly.

Slanina, o které se v amerických receptech hovoří, není stejná jako naše slanina (špek). Americká slanina (anglicky _bacon {xml:lang=en}_) je břišní slanina prorostlá masem a na trh přichází nakrájená na tenké plátky.

### Jak jsem vymyslel Hartford Fishermen's Chowder

Krátce po příchodu do Ameriky jsem pracoval jako [výkonný šéfkuchař][2] ve velkém restauračním komplexu v Chicagu. V komplexu jsme měli jednak dvě luxusní restaurace, hospodu a lidovou jídelnu se samoobsluhou, kde se denně v poledne podávalo až 3.500 obědů.

V pátek, i když to nebyl nejsilnější den v týdnu, jsme měli na jídelním lístku mimo jiné alespoň 3 až 4 druhy ryb a nejméně dvě rybí polévky. Ryby i rybí polévky šly v pátek velmi dobře na odbyt, ale zásada v amerických samoobsluhách je, že gastronádoby ve výdejním pultě musí být až do posledního okamžiku plné. Stávalo se tak, že na konci oběda zbylo relativně velké množství rybích jídel.

V Americe, což vám asi bude připadat neuvěřitelné, se zbytky jídel nevyhazují, tak bohatá už Amerika není. Zbytky jídel, v daném případě zbytky ryb, se v takovém případě rychle zchladí a pokud je jich dost, tak se uloží v lednici do druhého dne.

Druhý den se zbytky zahřejí na předepsanou teplotu a dají se do výdejní linky jako specialita za sníženou cenu. Menší zbytky ryb se uloží do mrazáku, někdy až do dalšího pátku, kdy se přidávají do rybích polévek.

Přišel jsem s nápadem nashromáždit denní zbytky ryb, na kterých nebylo nic špatného a v pátek z nich udělat krémovou rybí polévku. Aby se lépe prodávala navrhoval jsem jí nazvat jako chowder. Chowder Klíma by asi moc neupoutal, a tak jsme ho nazvali podle jména komplexu jako _Hartford Fisherman's Chowder {xml:lang="en"}_.

Chowder byl díky několika druhům ryb, které jsme používali skutečně vynikající. Jediným problémem ale bylo, že jsme chowder mohli vařit jen když jsme měli nashromážděno dostatek zbytků ryb.

Časem, když jsem pracoval v různých podnicích, jsem název _Hartford {xml:lang="en"}_ vynechal a vznikl _Fisherman's Chowder {xml:lang="en"}_. S receptem jsem se podělil se svými studenty na _Culinary Institute International {xml:lang="en"}_ v Chicagu, kteří ho roznesli po celé Americe.

## Chili

Místo polévky upřednostňují někteří mladí Američané [chili][1]. Chili je ostrá fazolová polévka, která je tak hustá, že pokud jí sníte větší talíř, tak už na nic jiného v břiše nemáte místo.

{class="example"}

V některých oblastech je chili tak populární, že nesmí chybět na jídelním lístku školních jídelen ani na lístku luxusních restaurací.

## Boršč

Boršč je ruská polévka, která je považovaná za jednu z nejlepších polévek na světě. Díky tomu existuje i několik verzí polévky. Tradiční boršč je připravován z červené řepy, která se vaří v silném masitém vývaru s cibulí a se zelím, okořeněná pepřem a kmínem.

Boršč může být s masem nebo bezmasý a podává se jak teplý, tak i studený. Na každou porci nebo vedle, se podává hustá ruská kyselá smetana.

Po sametové revoluci někteří Češi vyhazovali vše, co mělo něco společného s Ruskem, lépe řečeno se Sovětským svazem, tedy i všechny rusky psané kuchařky. Osobně jsem kuchařky nevyhodil, protože si myslím, že gastronomie nemá hranice a ani by neměla být ovlivňována politikou.

Všechny následující recepty na boršč jsou psané na 4 až 5 porcí.

### Moskevský boršč

n/a

Potřebné suroviny:

 - 20 dkg hovězího masa,
 - 12 dkg šunky,
 - 10 dkg párků,
 - 40 dkg kostí,
 - 20 dkg červené řepy,
 - 3 lžíce másla,
 - 20 dkg hlávkového zelí,
 - 1 mrkev,
 - 1 cibule,
 - 3 lžíce rajčatového protlaku,
 - 1 lžíce světlé jíšky,
 - 4 lžíce kysané smetany,
 - 1 lžíce cukru a octa,
 - sůl,
 - 1 bobkový list,
 - 3 celé pepře.

Postup přípravy:

 1. Kosti a maso vložíme do studené vody a vaříme do změknutí masa.
 2. Očištěnou červenou řepu nakrájíme na nudličky, dáme ji na polovinu dávky másla s podlijeme troškou vývaru. Přidáme rajčatový protlak a ocet (pro zachování barvy červené řepy) a zakryté dusíme napřed na prudkém a později na mírném ohni do měkka.
 3. Potom nakrájíme mrkev na nudličky, cibuli na plátky a zpěníme na zbytku másla. Zalijeme troškou vývaru a krátce podusíme.
 4. Po malé chvíli dolijeme vývar, přidáme bobkový list, pepř, sůl, cukr a přivedeme do varu.
 5. Přidáme na nudličky nakrájené zelí, zahustíme světlou jíškou a vaříme asi 20 minut.
 6. Před dokončením vložíme na větší kousky nakrájené vařené maso, na plátky nakrájenou šunku a párky a připravenou dušenou řepu.
 7. Kyselou smetanu podáváme zvlášť.

### Ukrajinský boršč

n/a

Potřebné suroviny:

 - 30 dkg hovězího masa,
 - 20 dkg červené řepy,
 - 20 dkg hlávkového zelí,
 - 25 dkg oloupaných brambor,
 - 1 mrkev,
 - 1 petržel nebo kousek celeru,
 - 1 cibule,
 - 2 stroužky česneku,
 - 2 lžíce sádla,
 - 5 dkg slaniny,
 - 3 lžíce rajčatového protlaku,
 - 1 lžíce světlé jíšky,
 - lžíce kysané smetany,
 - 1 lžíce octa,
 - sůl,
 - 1 bobkový list,
 - 3/4 celé pepře,
 - petrželka.

Postup přípravy:

 1. Maso vložíme do studené vody a vaříme do studené vody a vaříme do změknutí.
 2. Očištěnou červenou řepu nakrájíme na nudličky, dáme ji na polovinu dávky sádla a podlijeme troškou vývaru. Přidáme rajčatový protlak, ocet a dusíme tak jako při přípravě boršče moskevského.
 3. Stejně připravíme a podusíme zeleninu s cibulí.
 4. Přidáme na nudličky nakrájené zelí a brambory spolu s vývarem, bobkovým listem, pepřem, solí a cukrem a vaříme s jíškou asi 20 minut (pozor, aby se brambory nerozvařily).
 5. Před dokončením přidáme na kousky nakrájenou slaninu, osmaženou na pánvičce s utřeným česnekem.
 6. Kysanou smetanu a sekanou petrželovou nať vkládáme přímo na talíř.

### Sibiřský boršč 

n/a

Potřebné suroviny:

 - 20 dkg červené řepy,
 - 5 dkg másla,
 - 3 lžíce rajčatového protlaku,
 - 1 lžíce octa,
 - 5 dkg vařených fazolí,1 cibule,
 - 1 mrkev,
 - 1 bobkový list,
 - 2 stroužky česneku,
 - špetka cukru,
 - sůl,
 - 1 lžíce světlé jíšky,
 - 5 dkg šunky,
 - 4 lžíce smetany,
 - 1,5 l vývaru.

Suroviny na knedlíčky:

 - 5 dkg hovězího masa,
 - 5 dkg vepřového masa,
 - 1 cibule,
 - 1 vejce,
 - voda,
 - mletý pepř,
 - sůl.
 
 Postup přípravy:

 1. Nejdříve si připravíme knedlíčky. Hovězí a vepřové maso umeleme na masovém strojku s cibulí, smícháme s vejcem, osolíme, opepříme a tvoříme knedlíčky velkosti vlašských ořechů, které povaříme 10 minut ve vroucí vodě a dáme stranou.
 2. Potom očistíme červenou řepu, nakrájíme ji na nudličky a dáme ji na polovinu dávky rozpáleného másla. Přidáme rajčatový protlak a ocet, podlijeme vývarem a dusíme zakryté do měkka.
 3. Na zbytu rozpuštěného másla osmahneme na nudličky nakrájenou mrkev a cibuli, zalijeme vývarem, přidáme bobkový list, sůl, cukr a vaříme 10 minut.
 4. Pak přidáme vařené fazole a třený česnek, zahustíme světlou jíškou a dalších 15 minut povaříme.
 5. Nakonec vložíme do polévky připravené knedlíčky, podušenou řepu, na plátky nakrájenou šunku a krátce povaříme.
 6. Smetanu podáváme zvlášť.

## Mongolský kotlík

Tuto polévku jsem podrobně popsal v mé čínské kuchařce a nemyslím si, že byste si ji někdy dělali doma. Pokud se vám ale naskytne příležitost, tak si ji nenechte ujít, protože je to skutečně gastronomický zážitek, na kterém se můžete i podílet.

Mongolský kotlík, spíše známý jako polévka chuo-kuo, se vaří a podává ve speciálních kotlících. Kotlíky jsou většinou měděné, na jedné straně ozdobně tepané a uvnitř cínované.

Středem kotlíku, který má průměr asi 30 cm, probíhá komínek s roštem, na který se dává žhavé dřevěné uhlí. Komínek tvoří zároveň podstavec kotlíku, v němž je otvor pro přívod vzduchu potřebného pro udržení ohně. Vaří-li se obsah kotlíku příliš zprudka, přikryjeme vrchní otvor komínku miskou naplněnou studenou vodou, tah komínku se tím přeruší a obsah kotlíku se po několika okamžicích přestane vařit. Kotlík se zakrývá snímatelnou pokličkou s kulatým otvorem uprostřed, kterým prochází komínek.

Kotlík naplníme vývarem, zakryjeme pokličkou, a teprve pak naplníme spodní část komínku žhavým dřevěným uhlím a postavíme doprostřed kulatého stolu. Kolem kotlíku rozložíme mísy se všemi druhy masa a před každého stolovníka položíme misky s pikantními omáčkami.

V těsné blízkosti stolu si připravíme terinu s vývarem potřebným k dolévání do kotlíku během stolování a mísy se zeleninou, nakrájenou na tenké plátky, která se do kotlíku nakonec přidá jako vložka.

{class="example"}

Při klasickém způsobu čínského stolování má každý stolovník před sebou misku s rýží, na kterou si pokládá kousky jednotlivých jídel, která jsou podávána. Šťáva z těchto pokrmů rýží protéká a na dně misky tvoří velmi cenný zbytek. Ten si tam stolovník ponechá až do doby podávání chuo-kuo.

Při stolování kolem kotlíku je každý stolovník sám sobě kuchařem. [Hůlkami][3] si vybírá kousky masa nebo ryby a ponoří je na několik okamžiků do vroucího vývaru v kotlíku. Vařený kousek masa namočí do některé z pikantních omáček a pak si ho hůlkami dopraví do úst. To má tu výhodu, že každý si může určit stupeň dohotovení jednotlivých kousků masa dobou, po jakou maso ponechá ve vývaru.

{class="example"}

Někdy se stane, že některému stolovníkovi jeho pečlivě vybrané sousto spadne do vývaru. To není nikterak na závadu, ba naopak, čím více kousků masa nebo ryb v kotlíku zůstane až do konce, tím lepší je polévka.

Nakonec, když jsou hosté již nasycení, se všechna masa, která zbyla na mísách, vhodí do kotlíku, přidá se zelenina, kterou jsme si již připravili, a vše se nechá několik minut vařit. Vyvrcholením celé hostiny je pak odměna v podobě vynikající polévky, jejíž chuť se však nedá popsat. Každá tato polévka chutná jinak, jednak podle použitých surovin, ale hlavně podle chutě _zbytku_ na dně rýžové misky, který si každý stolovník ostražitě hlídá. Na něj si totiž každý nalévá polévku, případně vše ještě okoření zbylými stolními omáčkami a porcelánovou lžičkou ji jí.

U tohoto jídla je nutno opět připomenout, že použití klasického čínského nádobí není podmínkou. Speciální čínský hrnec zvaný mongolský kotlík je dosti nákladnou záležitostí. Nicméně starý železňák, který máme ještě po babičce, a elektrický vařič nám udělají stejnou službu.

{xml:lang="en"}

## Cioppino

_Cioppino {xml:lang="en"}_ je krajová specialita. Znáte to, když se o něčem říká, že to není ani ryba ani rak? To stejné se dá říci i o cioppinu. V polévce je totiž nejenom ryba, ale i rak, krab, mušle a krevetky – prostě jakékoliv ryby a mořské potvory, které máte zrovna po ruce.

Cioppino se podává v dobrém silném vývaru, a patří k němu láhev dobrého vína. Cioppino vzniklo v San Franciscu v italské rybářské čtvrti. Tím, že se připravuje z několika čerstvých druhů ryb a mořských plodů, do jisté míry připomíná francouzskou [bujabézu][4].

Originální recept počítá se živým krabem, ale to neznamená, že když nemáme živého kraba, tak že prostě zavřete hospodu a půjdete domů. Zmrazený krab nebo krabí maso nám všude jinde, než v San Francisku udělá stejnou službu. Také s mušlemi si nemusíme moc lámat hlavu. Použijeme prostě takové mušle, jaké máme, hlavně když jich bude dost.

 1. Živého kraba očistíme a rozlouskneme klepeta.
 2. Do velkého kastrolu dáme velké mušle a zalijeme vínem a šálkem vývaru.
 3. Přivedeme do varu, přiklopíme a dusíme asi 5 minut nebo do té doby, než se mušle otevřou.
 4. Přidáme rajčata, česnek, petrželku, koření a zbylý vývar.
 5. Zakryjeme a přivedeme do varu.
 6. Přidáme zbylé mušle a kraba.
 7. Dusíme asi 3 až 4 minuty nebo tak dlouho, až se všechny mušle otevřou.
 8. Nakonec přidáme rybí filé nakrájené na větší kusy a ještě 2 až 3 minuty povaříme.
 9. Podáváme velmi horké v polévkových talířích. Vedle nabídneme čerstvý chléb a pesto.

## Studené polévky

Studené polévky si z nějakého důvodu nikdy nezískaly nějakou velkou popularitu. Některé vám tu ale pro zajímavost uvedu.

Co je studená polévka? Odpověď by mohla být, že je to každá polévka, která se nechá vystydnout. Ale ono to tak jednoduché není. Polévky, zejména vývary se musí v zásadě podávat velmi horké. Studené polévky se podávají studené, případně na ledu.

{class="example"}

Jsou ale polévky, které mohou být podávány jak teplé, tak i studené, jako například francouzská polévka Vichyssoise, řecká polévka Avgolemono a několik málo jiných.

### Gazpacho

Král studených polévek je bezesporu španělská polévka gazpacho kterou lze považovat za tekutý salát. Polévka má několik variací. Nejpopulárnější je červené gazpacho, které vzniklo v Jižním Španělsku.

Původní gazpacho se připravovalo z okoralého chleba máčeného v octě a olivovém oleji, s přidáním česneku a mletých mandlí. Nazývalo se bílé gazpacho, španělsky _ajo blanco {xml:lang="es"}_. Červené gazpatcho vzniklo přidáním rajčat.

Gazpacho je velmi jednoduchá studená polévka, ze které se někteří kuchaři snaží dělat úplnou vědu. Osobně znám gazpacho z Mexika, kde z toho žádnou vědu nedělají. Jediné, co to chce je mít očistěnou čerstvou zeleninu, jako jsou rajčata, okurky, cibule, zelené papriky, řapíkatý celer, ocet, olej, česnek, vodu, kyselou smetanu nebo neslazený jogurt, sůl a mletý nebo drcený černý pepř.

{class="important"}

Krása gazpacha je v tom, že použijete to, co máte při ruce. Všechnu očistěnou zeleninu jednoduše nahrubo umelete nebo rozmixujete v mixéru a podle chuti okořeníte.

V některých částech Mexika do gazpacha přidávají ve vodě máčený starší chléb. Je to ale spíše proto, aby starší chléb spotřebovali, než že by se tím chuť gazpacha nějak zlepšila.

{xml:lang="fr"}

### Vichyssoise

Druhou nejpopulárnější studenou polévkou je pravděpodobně _Vichyssoise {xml:lang="fr"}_. Její popularizace se připisuje Louis Diatovi, šéfkuchaři hotelu Rit-Carlton v Nové Yorku, krátce po jeho příchodu do Ameriky v roce 1914.

Je to jednoduchá polévka z vařeného pórku a brambor, která se ve francouzském lázeňském městě Vichy vařila v mistní minerální vodě.

### Avgolemono

Pokud jste byli v Řecku a neochutnali jste řecké [citróny][5] nebo polévku avgolemono, tak toho o Řecku moc nevíte. Citróny se v řecké kuchyni přidávají do všeho a polévka není výjimkou.

Polévka avgolemono, je tak jednoduchá, že vám zde ani nebudu uvádět recept. Je to silný hovězí nebo drůbeží vývar, do kterého jsou přešlehány žloutky s citrónovou šťávou. Tato polévka je tak populární, že se objevuje na jídelních lístcích mnoha mezinárodních restaurací. Podává se horká, ale v létě i studená.

## Ramen

Polévka ramen je sice původem čínská, ale v podvědomí většiny lidí je považována za japonskou. Ramen může být obecně definováno jídlo sestávající ze dvou hlavních ingrediencí, a to nudlí a polévky.

Většina ramen nudlí se dělá z obilné mouky, soli, vody a kansui, což je druh minerální vody.

Ramen, podobně i jako italské nudle, jsou dostupné v různých tvarech a délkách. Mohou být tenké, silné, rovné nebo všelijak kroucené či tvarované.

{xml:lang="en"}

## Soupwich

_Soupwich {xml:lang="en"}_ je jedno z mála typicky amerických jídel. Je to kombinace sendviče a polévky, ve většině případů podává jako hlavní jídlo, a to zejména v poledne.

Mnoho lidí si v poledne objedná buď jen polévku anebo sendvič. Jednou ale přišel někdo s nápadem nabízet kombinací polévky a vybraných sendvičů za zvýhodněnou cenu. To se velmi rychle ujalo, takže tuto kombinaci nabízí většina restaurací ve městech v místech kancelářských budov.

 [1]: /chili
 [2]: /kucharske_tituly#vykonny_sefkuchar
 [3]: /hulky
 [4]: /bujabeza
 [5]: /citrony

