
{xml:lang="cs" ns="https://www.hostovka.cz" class="docinfo linklist" data-og-image="/files/preview/clanky/fusion_cuisine/preview.jpg" data-og-type="article" data-source="http://2017.hostovka.cz/clanek.php?clanek=465"}

{id="spojena_kuchne" author="Michael Klíma" ctime="2009-11-07" mtime="2018-12-19" short="Spojená kuchyně"}

# Spojení více druhů kuchyní

{kw="kuchyňské techniky"}

Spojená kuchyně _(anglicky fusion cuisine)_ je definována jako kuchyně, která vznikla sloučením dvou nebo i více kuchyní. Lépe řečeno vzniká spojením technik, používaných potravin, receptur, náčiní a případně i zařízení.

Výraz spojená kuchyně se přímo nabízí v případech, kdy jsou jídla na jídelním lístku směsí všeho možného. To vlastně není v Česku a na Slovensku nic nového. Čeští a slovenští kuchaři tato jídla vemi často označují za _orientální_.

## Historie spojené kuchyně

K rozmachu spojené kuchyně došlo v poválečných letech v Americe. Do Ameriky tehdy přicházeli schopní kuchaři z téměř celého světa. Ti s sebou přinášeli osvědčené techniky a recepty z rodných zemí.

Tito kuchaři pak začali zakládat etnické restaurace, sloužící za začátku hlavně novým vlnám imigrantů. Velmi brzy se ale staly přitažlivými i pro jiné etnické skupiny a z velké míry byly také navštěvovány Americkými vojáky, kteří se vrátili ze zahraničí.

Bohatší surovinová základna, přístup k novým výkonnějším zařízením a hlavně přístupnost Američanů k novinkám způsobila, že tyto etnické restaurace začali přejímat osvědčené techniky jedna od druhé a daly vzniku spojené kuchyni.

Amerika ale v tom ohledu nebyla jediná. Spojená kuchyně se následně uchytila v zemích jako je například Austrálie, Nový Zéland, Kanada a Izrael. Na druhé straně pochybuji, že francouzští, italští, čínští a thajští kuchaři budou někdy spojenou kuchyni brát vážně. Myslí si totiž, že jejich kuchyně je již plně vyvinutá.

## Osobní zkušenosti

Aniž bych o tom věděl, tak jsem byl vlivu spojené kuchyně vystaven už v době učení. Učil jsem se totiž v hotelu Alcron v Praze, a sice za války, kdy byl hotel byl pod německým vedením. I když se o tom oficiálně nemluvilo, kuchyně tam byla do jisté míry i německá.

Šéfkuchařem hotelu byl pan Florian Zimmermann, jeden z vynikajících českých kuchařů. Na lístku tedy byla jak česká, ale díky Zimmermanově praxi ve Francii, i francouzská jídla. Zimmermanna si do Alcronu majitel hotelu pan Alois Krofta přivezl z Ameriky. I když se o tom také oficiálně nemluvilo, tak byla na lístku i jídla jiných různých kuchyní, se kterými se Zimmermann v Americe seznámil.

Já jsem si to tehdy ani neuvědomoval, ale zkušenosti z dob učení byly dalším podnětem ke studiu etnických kuchyní. Krátce po vyučení jsem odešel za praxí do Francie. Později jsem se seznámil s čínskou, vietnamskou a dokonce i s ruskou kuchyní. Ve spojené kuchyni jsem se pak zdokonalil v 70 letech v Americe a používal ji dále po celém světě.

