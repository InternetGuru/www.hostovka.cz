<?xml version="1.0" encoding="utf-8"?>
<body xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=288.html" data-og-image="/files/preview/clanky/fortune_cookies/general.jpg" data-og-type="article">
  <h id="fortune_cookies" ctime="2008-02-23" author="Michael Klíma" short="Fortune Cookies" authorid="hostovka/michael_klima">Fortune Cookies</h>
  <!-- generated attribute kw by user_udpatekw.sh on 2019-03-13, do not edit -->
  <desc kw="gastronomie">Fortune cookie je křehké, duté pečivo z mouky, cukru, másla, mléka a vanilky ve kterém jsou zapečené malé papírky z jakýmisi čínskými moudrostmi, předpovědmi a někdy i se šťastnými čísly.</desc>
  <p>V některých západních zemích, ale hlavně v Americe se toto pečivo podává v čínských restauracích při odchodu jako pozornost podniku, ale v Číně ani jinde v Asii se s nimi nesetkáte.</p>
  <p>Fortune cookies byly údajně vynalezeny v San Francisku nebo v Los Angeles, ale nějaké věrohodné důkazy o tom nejsou.</p>
  <p>Fortune v angličtině znamená osud, náhoda, štěstí, zdar, bohatství, ale já na takové nesmysle nevěřím. Do čínských restaurací chodím často a takže jsem těch fortune cookies otevřel tisíce ale žádná ta šťastná předpověď se mi nesplnila ba naopak mně ty fortune cookies málem přivedly do neštěstí.</p>
  <p>Jak jsem se již zmínil, tak až do roku 1968 jsem byl ředitelem Čínské restaurace v Praze.</p>
  <p>Asi tak v roce 1966 k nám přijel manželky bratranec Saša, Čech jak poleno, který ale již od 45 roku žije v Los Angeles. Samozřejmě, že jsem ho do té restaurace pozval abych se mu pochlubil. On sice není z pohostinství, ale je to jakýsi gurmán a shodou okolností rozumí čínské kuchyni a tak jsem byl velice potěšen když mi tu "čínu" pochválil, ale řekl mi, že mi tam schází fortune cookies.</p>
  <p>Ta pražská čínská restaurace byla založena Číňany z Rudé Číny a ne Američany, takže jsme tam fortune cookies samozřejmě neměli.</p>
  <p>Já jsem se považoval za jakéhosi odborníka na čínskou kuchyni kterou jsem se ale naučil v Indočíně a tak jsem vůbec nevěděl, že něco takového existuje. Saša se mi to snažil vysvětlit, ale já to vůbec nechápal a tak mi řekl, že mi jich několik pošle.</p>
  <p>Na celou věc jsem po čase zapomněl, ale pak jednou za mnou do té Číny přišli tři pánové z STB a začali se mně vyptávat na to jaké styky mám s Amerikou, s kým si dopisuji a kdo mi posílá nějaké zprávy. Já jsem jsem samozřejmě na Sašu již zapomněl a tak jsem trval na tom, že se s Američany nestýkám.</p>
  <p>Já jsem byl hned po válce ve Francii, odkud jsem se blbec vrátil před únorem 48, a byl jsem v podezření že jsem byl ve Francii vyškolen ku špionáži a tak mně dali k PTP. Šel jsem z jedné prověrky do druhé, nic mi nedokázali a tak mně z toho PTP sice pustili, ale zřejmě na mně zase něco hledali.</p>
  <p>Pozvali si mně tudíž napřed do Ruzyně kde mně vyslýchali zase nějací jiní odborníci a potom na Hradčany. Tam přede mně položili takovou žlutou moučku a cedulky s různými kódovanými zprávami a tajnými čísly a chtěli abych jim ty kódy vysvětlil.</p>
  <p>Mohu vám říci, že jsem se už viděl na Sibiři protože oni se nedali přesvědčit že nejsem americký špion. Nakonec se mně ale zeptali, kdo je to ten Saša v Americe a v ten okamžik mi došlo, že jsou to ty fortune cookies které mi Saša popisoval, ale oni to ti volové rozmlátili na moučku a tak mně to hned nenapadlo. Tudíž jsem jim to pak vysvětlil, a když pak tu moučku také podrobili nejspíše chemickému rozboru a nic nenašli, tak mi uvěřili.</p>
  <p>No, jak vidíte, tak ty fortune cookie mi byly málem osudné (fortune) ale i velké štěstí (fortune) na tu historku si pokaždé vzpomenu když si to cookie rozlousknu.</p>
  <p>Dlouho jsem také nevěděl jak se ty fortune cookies vlastně dělají, ale nedávno jsem měl štěstí (fortune) a viděl jsem to na televizi a mohu vám říci, že je to tak jednoduché, že mně až udivuje, že jsem to nevynašel já.</p>
</body>