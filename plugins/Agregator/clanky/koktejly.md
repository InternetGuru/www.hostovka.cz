 

{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=107.html" data-og-image="/files/preview/clanky/koktejly/general.jpg" data-og-type="article"} 

{id="koktejly" ctime="2005-11-12" author="Michael Klíma" short="Koktejly" mtime="2019-02-19"} 

# Zkušenosti s koktejly a barmanstvím 

{kw="nápoje, koktejly, zkušensti"} 

Občas jsem se díval na barmana Karla Kroupu, zvaného Charlie, o kterém jsem si ve svých 14 letech myslel, že je největším barmanem na světě. Pozoroval jsem ho, když mixoval některé ty koktejly a snil jsem o tom, že jednoho dne budu také takový slavným barmanem jako je on. Musím vám ale říci, že tento sen se mi nikdy nesplnil.  

## Zkušenosti z pohledu hosta 

Pohostinství se ale stalo mým koníčkem a když jsem trochu povyrostl, a viděl jsem na bar, tak jsem za účelem lepšího porozumění barmanství začal vymetat všechny pražské noční lokály od těch luxusních až po pajzly. Moje odbornost díky tomu nepředstavitelně vzrostla, a to hlavě z toho důvodu, že jsem se na barmanství naučil dívat spíše z pohledu hosta než z pohledu barmana. 

Poznal jsem celou řadu barmanů v Est baru, Barberině, Boccaciu, u 5-P, Sekt pavilonu, v Baroku, Rokoku a nevím, jak se všechny ty noční zapadáky jmenovaly a mohu vám říci, že jsem přišel na to, že všichni barmani byli většinou stejně dobří jako byl Charlie. 

Když jsem ale pak po válce přišel do Paříže a později do Alžíru, Tunisu, Bizerty a dokonce do Saigonu, kterému se tehdy říkalo Paříž Blízkého Východu, a viděl jsem i jiné bary a barmany, tak mně ta touha stát se barmanem opět popadla. 

## Knihy a vzdělání 

V Paříži jsem si koupil moji první knihu o koktejlech _Cocktails de Paris présentés par Rip. Illustrés par Paul Colin_. Moje francouzština ale tehdy nebyla ještě tak dobrá, abych uměl rozeznat, že to bylo všechno zřejmě opsané z nějakého amerického originálu. 

Po návratu do Česka jsem si pak později koupil moji druhou barmanskou knížku od Harryho Schraemli _Das grosse Lehrbuch der Bar_ a musím říci, že jsem se studiem barmanství začal opět váženě zabývat. Dokonce jsem si udělal barmanský kurz u Harryho Reimanna, který protože měl praxi v Americe byl v té době také považován za mistra světa.  

Později jsem na hotelové škole v Mariánských lázních také absolvoval další barmanský kurz a dalo by se tudíž předpokládat, že jsem byl dostatečně odborně vzdělaný. Musím se ale přiznat, že mimo občasného fušování do této profese jsem barmana nikdy nedělal. 

Víte, s barmanstvím je to totiž tak, že to musíte dělat nepřetržitě, a to bez ohledu na to, jestli je to v Praze, v Brně, v Pekingu na rynku neb třeba i v New Yorku. Barmanství má sice své zásady a nepsané zákony a ty jsou v každém baru trochu jiné a sice podle klientely. 

## Praxe přípravou koktejlů 

Byl jsem kdysi majitelem jedné české hospody v Ciceru, což je česká čtvrť na předměstí Chicaga. Tam mi mé chabé barmanský vědomosti přišly vhod, když mi jednoho dne nepřišel do práce můj barman. 

Moje klientela byla zvyklá na své oblíbené drinky, které dobře znali, protože nic jiného nepili, a tak prostě nic nebylo dost dobré. Nebýt toho, že to naše jídlo nemělo chybu, tak mnozí by k nám bývali již nikdy ani nepáchli. Prostě každá věc chce své a podle mého kréda musíte hostům dát co jim patří. 

Asi tak v padesátých letech jsem zaslechl, že v Zürichu na letišti, kteří jsou díky mezinárodní klientele schopni připravit jakýkoliv drink který existuje. Měl jsem v té době příležitost se do toho baru podívat, a tak jsem rozluštil celé to tajemství. 

Ano, pokud přiletěl host třeba i z Tokia, Číny nebo i z Ameriky a požadoval jakýkoliv drink, tak musel barmanům říci jen název drinku a případně hlavní ingredienci. Tehdy počítače ještě nebyly, a tak pokud drink ti barmani neznali, šáhli pod pult, kde měli lexikony všech drinků, které byli kdy publikovány. Když recept na našli, tak ho hostu udělali. Jestliže ale požadovaný drink nikdy publikován nebyl, tak ten host měl prostě smůlu. 

No, a jsme opět u klientely. Kdysi barmani byli staří ostřílení bojovníci a většinou viděli svým hostům nejenom do kapsy ale i do žaludku. Při objednávce kteréhokoli drinku věděli, který host jen blafuje nebo se jen rozcapuje, a kdy se jedná o hosta který těm drinkům skutečně rozumí. 

## Barmanství v dnešní době 

Dnes ale, až na výjimky, dělá barmanství kdekdo a o lihovinách a koktejlech a jiných drincích nemusí vědět vůbec nic. Stačí jen, když je dobrý žonglér nebo komediant (taky umění). V Americe jsou například mnozí barmani policajti, kteří to dělají „na vedlejšák“ v době svého volna. Barmanstvím se také čím dále tím více zabývají i ženy a zde je to něco podobného. 

Já proti barmankám nic nemám, ba naopak, ale mnohé z nich toho o barmanství moc nevědí, a proto to dohánějí svým dekoltem. Ve světě jsou i bary, kde jsou barmanky „na hoře bez“, ale některé toho o barmanství vědí tak málo, že by podle mě za barem mohly být i nahaté a nic by jim to nepomohlo. 

Nemám nic proti mladým lidem, protože i já jsem byl kdysi mladý, a navíc téměř celý život pracuji s mladými lidmi, ale přesto si myslím že nějaká zralost, je k barmanství potřeba. 

Prostě si myslím, že to s mladými barmany a someliéry trochu přeháníme. Nemám nic proti ambiciózním mladým lidem, nakonec já jsem tam kde jsem také jen díky mým ambicím. Obávám se ale, že některým našim mladým barmanům odměny, ceny a medaile stouply moc do hlavy.
 
