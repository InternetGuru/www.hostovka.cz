
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=107.html" data-og-image="/files/preview/clanky/koktejly/general.jpg" data-og-type="article"}

{id="koktejly" ctime="2005-11-12" author="Michael Klíma" short="Koktejly" mtime="2019-02-19"}

# Zkušenosti s koktejly a barmanstvím

{kw="nápoje, koktejly, zkušensti"}

Občas jsem se díval na barmana Karla Kroupu, zvaného Charlie, o kterém jsem si ve svých 14 letech myslel, že je největším barmanem na světě. Pozoroval jsem ho když mixoval některé ty koktejly a snil jsem o tom, že jednoho dne budu také takový slavným barmanem jako je on. Musím vám ale říci, že tento sen se mi nikdy nesplnil protože člověk míní a osud mění.

## Zkušenosti z pohledu hosta

Pohostinství se ale stalo mým koníčkem a když jsem trochu povyrostl, a viděl jsem na ten bar pult, tak jsem za účelem lepšího porozumění barmanství začal vymetat všechny pražské noční lokály od těch luxusních až po pajzly. Moje odbornost díky tomu nepředstavitelně vzrostla a to hlavě z toho důvodu, že jsem se na to barmanství naučil dívat spíše z pohledu hosta než z pohledu barmana.

Poznal jsem celou řadu barmanů v Est baru, Barberině, Boccaciu, u 5-P, Sekt pavilonu, v Baroku, Rokoku a nevím jak se všechny ty noční zapadáky jmenovaly a mohu vám říci, že jsem přišel na to, že ti barmani byli většinou stejně dobří jako byl Charlie.

Když jsem ale pak po válce přišel do Paříže a později do Alžíru, Tunisu, Bizerty a dokonce do Saigonu, kterému se tehdy říkalo Paříž Blízkého Východu, a viděl jsem i jiné bary a barmany, tak mně ta touha stát se barmanem opět popadla.

## Knihy a vzdělání

V Paříži jsem si koupil moji první knihu o koktejlech _Cocktails de Paris présentés par Rip. Illustrés par Paul Colin_, kterou ještě mám. Moje francouzština ale tehdy nebyla ještě tak dobrá , abych uměl rozeznat že to bylo všechno zřejmě opsané z nějakého amerického originálu.

Po návratu do Česka jsem si pak později koupil moji druhou barmanskou knížku od Harryho Schraemli DAS GROSSE LEHRBUCH DER BAR a musím říci, že jsem se studiem barmanství začal opět váženě zabývat. Dokonce jsem si udělal barmanský kurz u Harryho Reimanna, který protože měl praxi v Americe byl v té době také považován za mistra světa, ale o kterém dnes po tolikaletém pobytu v Americe vím, že jako mnoho jemu podobných byl prachobyčejný showman.

Později na hotelové škole v Mariánských lázních jsem také absolvoval další barmanský kurz a dalo by se tudíž předpokládat že jsem byl dostatečně odborně vzdělaný, ale musím se přiznat, že mimo občasného fušování do této profese jsem barmana nikdy nedělal.

Víte, s barmanstvím je to totiž tak, že to musíte dělat nepřetržitě denně a to bez ohledu na to jestli je to v Praze, v Brně, v Pekingu na rynku neb třeba i v Novém Yorku. Barmanství má sice své zásady a nepsané zákony a ty jsou v každém baru trochu jiné a sice podle klientely.

## Praxe z vlastní hsopody

Byl jsem kdysi majitelem jedné české hospody v Ciceru, což je česká čtvrť na předměstí Chicaga a tam mi ale mé chabé barmanský vědomosti přišly vhod když mi jednoho dne nepřišel do práce můj barman. Musel jsem za ten bar sám a nemáte ponětí co se za tím barem dělo.

Moje klientela byla zvyklá na své oblíbené drinky které dobře znali protože nic jiného nepili a tak prostě nic nebylo come il faut a nebýt toho, že to naše jídlo nemělo chybu, tak mnozí by k nám bývali již nikdy ani nepáchli. Prostě každá věc chce své a podle mého créda musíte hostům dát co jim patří.

Asi tak v padesátých letech jsem zaslechl, že v Zurichu na letišti, které bylo tehdy křižovatkou všech mezinárodních letů, jsou barmani, kteří díky té mezinárodní klientele jsou schopni připravit jakýkoliv drink který vůbec existuje. Měl jsem v té době příležitost se do toho baru podívat a tak jsem to celé tajemství rozluštil.

Ano, pokud přiletěl host třeba i z Tokia, Číny nebo i z Ameriky a požadoval jakýkoliv drink, tak musel těm barmanům říci jen název toho drinku a případně hlavní ingredienci. Tehdy počítače ještě nebyly a tak pokud ten drink ti barmani neznali, tak šáhli pod pult, kde měli lexikony všech drinků které byli kdy publikovány, a když recept na ten drink našli, tak ho tomu hostu udělali. Jestliže ale ten drink nikdy publikován nebyl, tak ten host měl prostě smůlu.

No, a to jsme opět u té klientely. Kdysi barmani byli staří ostřílení bojovníci a většinou viděli svým hostům nejenom do kapsy ale i do žaludku a věděli s kým mají co činit a znali své pappenheimské takže při objednávce jakéhokoliv drinku věděli který host jen blafuje nebo se jen rozcapuje, a kdy se jedná o hosta který těm drinkům skutečně rozumí.

## Barmanství v dnešní době

Dnes ale, až na nějaké výjimky, dělá to barmanství kde kdo a o lihovinách a koktejlech a jiných drincích nemusí vědět vůbec nic a stačí jen když je dobrý žonglér nebo komediant (taky umění). V Americe například mnozí barmani jsou policajti kteří to dělají „na vedlejšák“ v době svého volna. Barmanstvím se také čím dále tím více zabývají i ženy a zde je to něco podobného.

Já proti barmankám nic nemám, ba naopak, ale mnohé z nich toho o barmanství moc nevědí a proto to dohoní svým _decolté_. Ve světě jsou i bary kde ty barmanky jsou _topless_, ale některé toho o barmanství vědí tak málo že by podle mě za tím barem mohly být i nahaté a nic by jim to nepomohlo.

Já také nemám nic proti mladým lidem, protože i když se to zdá být neuvěřitelné, tak já jsem kdysi byl také mladý a navíc téměř celý život pracuji s mladými lidmi, ale přesto si myslím že nějaká zralost, je k tomu barmanství potřeba.

Prostě si myslím, že to s těmi "mladými" barmany a someliéry trochu přeháníme. Já také nemám nic proti ambiciosním mladým lidem, nakonec já jsem tam kde jsem také jen díky mým ambicím, ale obávám se, že některým těm našim mladým barmanům ty odměny, ceny a medaile při těch soutěžích stouply moc do hlavy.

