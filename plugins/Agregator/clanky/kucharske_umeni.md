
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=129.html" data-og-image="/files/preview/clanky/kucharske_umeni/general.jpg" data-og-type="article"}

{id="kucharske\_umeni" ctime="2005-12-23" author="Michael Klíma" short="Kuchařské umění" authorid="hostovka/michael\_klima"}

# Kuchařské umění

{kw="gastronomie"}

Cílem dnešního kuchařského umění je odborně, hygienicky a ekonomicky správně připravit jídlo, které je zdravé, chutné a atraktivní, a které si získá obdiv a uznání jeho konzumentů. Cesta k tomuto cíli je jen ve znalostech a schopnostech kuchaře.

Mám veliký respekt před uměním, obzvláště takovým které vyjadřuje talent, nadání a tvrdou práci. Mám ale mnohdy dilema při hodnocení kuchařiny jako umění.

I když se v mé definici kuchařského umění o tom nezmiňuji, tak si myslím, že kuchařina je více dřina než umění. 

Při hodnocení kuchařiny jako umění mi totiž nejvíce vadí, že oproti hudbě, malířství, sochařině, a podobných uměních, výtvory kuchařů umělců nemají trvalou hodnotu.

Příkladem je jídlo samotné, které mnohdy po několika hodinové dřině kuchaře při jeho přípravě, zmizí v žaludcích jeho obdivovatelů během několika minut.

Příkladem může být Carême který je považován za zakladatele umění presentace jídel.

Carême nebyl jen nějaký food stylis. Carémovy výtvory, jejichž tvorba vyžadovala mnohdy několik dní, sice vydržely po dobu stolování hostů pro které byly vyrobeny, ale jen velmi zřídka mohly být použity ještě jednou.

Další o čem při označení kuchařiny jako umění je nutné se zmínit, že oproti jiným uměním, kdy nějaké autorské právo je respektováno, v kuchařině něco takového většina lidí nerespektuje.

Je sice pravdou, že doba mnohdy vyžaduje změnit recept, případně jeho přípravu a přizpůsobit ho novým moderním technikám a případně i zařízení, ale autentičnost daného receptu by měla být pokud možno zachována.

V tom ohledu, i když nerad, musím také říci, že nejhorší zkušenost s malým respektem pro autentičnost receptů a použitých technik mám v České republice a mohu vám říci, že to bolí.

Je zajímavé, že když dám v nějaké rozvojové zemi kuchařům na něco recept a případně je naučím jak takové jídlo dělat, tak si mohu být jist, že když se do takové země vrátím i po několika letech, tak to jídlo dělají v zásadě podle mého návodu a receptu a sice proto, že nic jiného vlastně neznjí.

V Česku ale, až na nějaké výjimky, jakýkoliv recept okamžitě "vylepší" a předělají, aby demonstrovali jací jsou dobří kuchaři.

Musím říci, že při čtení některých těch "vylepšených" receptů mi stávají hrůzou vlasy na hlavě.

