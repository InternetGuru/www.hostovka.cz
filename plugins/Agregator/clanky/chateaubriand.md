
{xml:lang="cs" ns="https://www.hostovka.cz" class="docinfo linklist" data-og-image="/files/preview/clanky/chateaubriand/preview.jpg" data-og-type="article" data-source="http://2017.hostovka.cz/clanek.php?clanek=157"}

{id="chateaubrianduv_steak" author="Michael Klíma" ctime="2006-07-02" mtime="2018-12-07"}

# Chateaubriandův steak

{kw="kdo-kdy-kde"}

Châteaubriand \[vyslov _šatobriján(d)_\] byl francouzský státník a spisovatel, jehož nejznámější díla jsou _Memoires d'outre-tombe_, _Atala_ a _Génie du christianisme_. Je po něm pojmenováno několik omáček a pokrmů, z nichž nejznámější je řez ze svíčkové o váze 400 až 500 gramů zvaný chateaubriandův steak nebo také jen _châteaubriand_.

{class="figure"}

![Châteaubriand, François René][1] 
:   Châteaubriand, François René, Vicompte de (1768-1848)

Chateaubriandův steak byl sice pojmenován po Châteaubriandovi, avšak jídlo, tak jak je popsáno níže vytvořil slavný francouzský kuchař Montmireil. Recept na steak vám na těchto stránkách dát nemohu, ale jako studentům Hostovky vám musím alespoň napsat, jak se jídlo připravuje.

{id="priprava_a_prilohy" short="Příprava a přílohy"}

## Příprava steaku a přílohy

Steak se připravuje ze střední části pravé svíčkové _(anglicky beef tenderloin)_ o váze nejméně 400 gramů (dvojité filé). Tím je toto jídlo také poměrně drahé. Zruční kuchaři jsou schopni z celé svíčkové, udělat dvě nebo i více porcí. Větší umění je však tyto steaky prodat.

{class="figure"}

![Rozdělení svíčkové][2] 
:   Rozdělení svíčkové

Cena hotového jídla je relativní. Jídlo se totiž připravuje nejméně pro 2 osoby a v ceně je zahrnuto i jeho podávání. Pokud je chateaubriandův steak správně prezentovaný, tak je nezapomenutelným gastronomickým zážitkem.

Steak musí být připravený z dobře odleželé svíčkové, což v Česku dnes již málo kdo umí. Musí být opečený nebo grilovaný přesně na požadovaný stupeň vnitřní teploty (většinou medium rare).

K tomu není potřeba žádné speciální zařízení. Osolený a opepřený steak se na pánvi nebo pod grilem dozlatova opeče prudce ze všech stran _(anglicky to sear)_. Pak se zvolna dodělá v horní části grilu nebo v horké troubě na vnitřní teplotu 48 °C.

Podává se v celku, zásadně na horké míse. Zpravidla je položený na soklu z bílého chleba a obložený nejméně třemi druhy v páře vařené barevné zeleniny, jako je květák, karotka a hrášek, zelené fazolky, brokolice, cukety, bruselské kapustičky, apod.

Mimo zeleniny se spolu se steakem musí podávat alespoň dva druhy brambor. Jsou to například _pommes château_ nebo _pommes parisienne_, ale v každém případě brambory _duchesse_. Ty se ozdobně nastříkají po okraji mísy a opečou dozlatova pod grilem. Tím se vytvoří jedlý okraj zvaný _bordura_, neboli _rám obrazu_ tohoto velice atraktivního jídla.

## Porcování a omáčky

Steak se kdysi porcoval (dranšíroval) na servírovacím stolku (keridonu) přímo u stolu. To vyžadovalo jistou zkušenost a profesionálnost. Toto umění tzv. _dranšéra_ ale už bohužel zaniklo, takže na to můžete dnes již zapomenout.

Chateaubriandův steak má dva konce _(anglicky end cuts)_, které jsou poněkud propečenější než jeho střední část. Pro každou osobu dranšér ukrojil ze steaku 3 plátky masa, z čehož dva (podle hostovy preference propečenosti) položil na levou stranu horkého talíře. Na pravou stranu přidal zeleninu podle hostova výběru.

Zbylé maso a zelenina se udržovala teplá na horké desce nebo nad kahanem. Na talíře se hostům přidávala až na jejich přání, čemuž se v číšnické hantýrce říká „náchservis“.

Ke steaku se podávaly zvlášť dvě omáčky. První byla omáčka na maso, což mohlo být jen obyčejné _demi-glace_ nebo jiná vhodná hnědá omáčka, jako je třeba omáčka _bordelaise_. Dále pak holandská nebo pikantní béarnská omáčka, která se na přání přelévala na zeleninu.

Podávání Chateaubriandova steaku, tak jak popsáno výše, upadlo již v zapomenutí. To hlavně proto, že k tomu dnes již není klientela. To co dnes některé restaurace pod názvem Chateaubriandův steak podávají, je úplný paskvil a mělo by se to nějak pokutovat.

 [1]: /files/thumbs/clanky/chateaubriand/2-7-06-1.jpg
 [2]: /files/preview/clanky/chateaubriand/2-7-06-2.jpg

