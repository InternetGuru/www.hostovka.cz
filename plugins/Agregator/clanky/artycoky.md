
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=326.html" data-og-image="/files/preview/clanky/artycoky/general.jpg" data-og-type="article"}

{id="artycoky" ctime="2008-06-01" author="Michael Klíma" short="Artyčoky" mtime="2019-03-12"}

# Artyčoky

<!-- generated attribute kw by user_udpatekw.sh on 2019-03-11, do not edit -->

{kw="gastronomie"}

Artyčoky mají překrásné květy, které jsem ale tady v Kalifornii nikdy neviděl. Musí se totiž sklidit dříve, než rozkvetou. Artyčoky většinou stojí 2 dolary a v době, když jsou v akci, tak stojí kus 1 dolar, ale to se po nich jen zapráší.

{class="example"}

Když jsou zlevněné tak si jich koupím více, protože v lednici v plastikovém sáčku vydrží 3 až 4 dny beze změny.

Artyčoky jsou původem ze Severní Afriky, ale daří se jim dobře téměř po celém světě. Například v italské kuchyni jsou populární od nepaměti. Plinius, římský spisovatel je ale neměl moc rád. Nemohl pochopit, proč lidé platí tak velké peníze za obyčejný bodlák.

Artyčok je totiž ve skutečnosti jedlý bodlák s ostny, lépe řečeno listy. Ty vyráží ze spodku artyčoku a rostou šindelovitě kolem středu s vousy. Nedozrálé artyčoky, které nejsou větší než 5 cm, se mohou jíst syrové. Osobně ale neznám nikoho, kdo by je takto jedl.

{id="priprava_artycoku"}

## Příprava artyčoků

Ostny neboli špičky artyčoku, které rostou po straně, odstřihneme nůžkami a špičku artyčoku zarovnáme ostrým nožem. Před vařením musíme artyčoky dobře opláchnout pod tekoucí vodou, hlavně mezi listy, kde se mnohdy usazuje hlína.

Kořen artyčoku pomažeme citronovou šťávou, aby nezčernal. Artyčoky pak vložíme jeden vedle druhého kořenem dolů do kastrolu s vroucí, slabě osolenou vodou tak, aby byly celé ponořené.

Menší artyčoky vaříme 30 minut a větší zhruba 45 minut. Pro jistotu můžeme zkusit vytrhnout jeden ze spodních lístků. Ze správně uvařeného artryčoku lístek vytrhnete velice snadno. Pokud to jde ztuha, tak je vaříme dále asi 5 minut.

Uvařené artyčoky okamžitě vyndáme a uložíme je opatrně do teplé mísy, aby z nich rychle vytekla voda.

{id="podavani_artycoku"}

### Podávání artyčoků

Vařené artyčoky se mohou jíst jak studené, tak i teplé, podávané s pikantními dipy. Klasický a nejjednodušší způsob podávání artyčoků je s citrónem a rozpuštěným máslem nebo s holandskou omáčkou.

{class="example"}

Srdíčka velkých artyčoků mohou být po uvaření zchlazena a [marinována][1] pro použití do salátů nebo k přípravě studených předkrmů.

Jedí se tak, že se dvěma prsty každý lístek vytrhne z hlavy, namočí se do rozpuštěného másla nebo do omáčky a zuby se strhne jemná a lahodná dřeň, která je u jeho kořene. No a takto pokračujete, než všechny lístky otrháte.

Posléze nožem nebo ostrou lžičkou vyškrábete z artyčoku vousy. Ty pokrývají jeho nejcennější část, a to je jeho srdíčko. To si nakrájíte na malé kousky a podobně jako lístky jej namáčíte do másla nebo do vaší oblíbené omáčky.

 [1]: /duseni#marinada
