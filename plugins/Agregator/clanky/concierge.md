
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=426.html" data-image="files/preview/clanky/concierge/general.jpg" data-type="article"}

{id="concierge" ctime="2009-05-03" author="Michael Klíma" short="Concierge" authorid="hostovka/michael_klima"}

# Hotelová funkce concierge

{kw="ubytování, Francie, hotely"}

_Concierge {xml:lang="fr"}_ je ve Francii vrátný nebo domovník. V hotelu je to ale osoba, která se stará o hostovo pohodlí a která hostům vyřizuje vše spojené s jeho pobytem. V amerických hotelech byla funkce concierge až do sedmdesátých let zcela neznámá.

{class="example"}

Při výuce hotelového managementu jsem studentům funkci concierge popisoval tak, že je to osoba, na kterou se host může obrátit při pronájmu nebo koupi auta, při obstarávání různých pochůzek, obstarávání lístku na sportovní utkání nebo do opery apod. Concierge je prostě osoba, která dokáže sehnat a zajistit i nemožné.

Například když chce host v milánském hotelu lístky do milánské opery, která je třeba na rok dopředu vyprodaná, tak se obrátí se na concierge. Ten se ho jen zeptá, kolik lístků chce a ve které řadě. Když host chce doprovod, tak se jen ho zeptá, jestli to má být blondýna nebo bruneta, jaké má mít míry přes prsa a jak má být stará. Neboli schopný concierge dokáže přinést modré z nebe.

