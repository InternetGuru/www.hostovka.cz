
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=135.html" data-og-image="/files/preview/clanky/amuse_gueule/general.jpg" data-og-type="article"}

{id="jednohubky" ctime="2006-02-05" mtime="2018-12-06" short="Jednohubky" author="Michael Klíma"}

# Jednohubky

{kw="co-kdy-kde, jednohubka, předkrm"}

Jednohubky (francouzsky _Amuse-gule_, také zvané _canapés_) jsou malá, velice jednoduchá pikantní sousta, z masa, ryb, plodů moře, zeleniny a ovoce, podávaná také ke koktejlům. Jednohubky mohou být jak teplé, tak i studené. Zásadou je, že se dají jíst třeba i ve stoje rukama.

Francouzsky název _amuse-guele_ se mně osobně moc líbí, protože v překladu to doslova znamená něco, čím pobavíte vaši hubu. _Amuse_ znamená bavit a _guelle_ je huba. Tomuto výrazu odpovídá anglický název _savouries_ a do jisté míry i ruský název _zakuski_.

## Kde se s nimi setkáte

Jednohubky nesmíte zaměňovat s výtvory kterými se presentují studenti našich odborných škol při různých výstavách jako je například Gastro Hradec. Tam na každém takovém výrobku stráví studenti několik hodin, takže z praktického hlediska je to zcela bezcenné.

V rodinách se jednohubky podávají jen při mimořádných příležitostech. V restauracích se s nimi setkáme častěji. V Americe patří do skupiny  jídel, která se dají jíst rukou _(anglicky finger foods)_. Liší se tedy podstatně od předkrmů, hlavně od těch komplikovaných.

## Druhy jednohubek

Při dnešní demokracii je i v gastronomii povoleno všechno, co není vyloženě zakázáno. Takže pod pojmem jednohubky se můžete setkat se vším možným.

Proto do této skupiny patří i _dipy_. To jsou husté pikantní omáčky nebo dresinky, do kterých se namáčí kousky zeleniny _(crudités)_, případně krutóny _(crackers)_ nebo čipsy. Patří sem i španělské _tapas_, které restaurace nabízejí většinou jako pozornost podniku.
