
{xml:lang="cs" ns="https://www.hostovka.cz" class="docinfo linklist" data-source="http://2017.hostovka.cz/clanek.php?clanek=113.html" data-og-image="files/preview/clanky/bahmi_goreng/preview.jpg" data-og-type="article"}

{id="bahmi\_goreng" ctime="2005-11-21" mtime="2018-12-06" short="Recept bahmi goreng" author="Michael Klíma"}

# Příprava jídla zvaného bahmi goreng

{kw="jídla a jídelní lístky, recept, nudle, Holandsko, Indonésie"}

Holandské bahmi goreng je jídlo, se kterým se setkáte po celém světě. Skládá se z těstovin, vepřového masa a je původem z Indonésie. Po celém světě ho zpopularizovali Holanďané, kteří si toto vynikající jídlo tak říkajíc přivlastnili. Popularitě tohoto jídla přispěla jednoduchost jeho přípravy.

 1. Nejprve uvaříme nudle ve slané vodě, které po scezení dáme v míse do chladničky.
 2. Do jiné mísy dáme na nudličky nakrájené libové maso, zalijeme ho sójovou omáčkou, přidáme drcený česnek a na kousky krájenou cibuli. Vše dobře promícháme a uložíme do chladničky.
 3. Poté uděláme tenkou vaječnou omeletu. Tu nakrájíme na tenké nudličky _(julienne)_ a přidáme k masu.
 4. Po několikahodinovém marinování osmahneme maso v pánvi (nejlépe ve woku) na trošce horkého oleje maso a dáme ho stranou.
 5. Dříve než má pánev možnost vychladnout, přidáme do ní několik kapek oleje, nahrubo nakrájenou cibuli a strouhaný čerstvý zázvor. Vše rychle osmahneme a dáme taktéž stranou.
 6. Do horké pánve dáme naběračku vývaru, na tenké plátky nakrájené bambusové výhonky a na hrubé nudličky nakrájené čínské zelí. Zeleninu krátce blanšírujeme, přidáme hrst loupaných krevetek, krátce prohodíme a přidáme marinované maso s cibulí, a osmahnutý zázvor. Směs dále zalijeme trochou sójové omáčky se lžičkou máčeného škrobu rozředěné vývarem. Vše velmi krátce podusíme, okraje pánve zakápneme sezamovým olejem a směs dáme stranou.
 7. Vařené nudle dobře přecedíme a opražíme dokřupava v horkém oleji. Usmažené nudle přimícháme k masové směsi nebo je dáme na horkou mísu a masovou směs na ně nalijeme. V Indonésii bahmi goreng zdobí natvrdo vařeným vejcem osmahnutým v horkém tuku a krájeným na čtvrtky.

