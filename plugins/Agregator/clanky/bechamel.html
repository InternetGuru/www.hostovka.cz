<?xml version="1.0" encoding="utf-8"?>
<body xml:lang="cs" ns="https://www.hostovka.cz"
      class="docinfo linklist"
      data-source="http://2017.hostovka.cz/clanek.php?clanek=130.html"
      data-og-image="files/preview/clanky/bechamel/preview.jpg"
      data-og-type="article"
>
  <h id="bechamel"
     ctime="2006-01-13"
     author="Michael Klíma"
     authorid="hostovka/michael_klima"
  >Bechamel</h>
  <desc kw="jídla a jídelní lístky, nejčtenější">Přestože vynalezení bešamelové omáčky je přiznáváno správci královského dvora Ludvíka XIV, Markýzi Béchamel de Nointel (+1703), je více než pravděpodobné, že si Francouzi tuto omáčku více méně přivlastnili od Italů protože v Itálii byla tato omáčka známa již několik století před tím.</desc>
  <p>Považuji bešamelovou omáčku za jeden z nejlepších kulinářských výtvorů ať už vynálezcem byl kdokoliv buďme rádi, že ji máme protože bez této omáčky si neumím představit žádnou z evropských kuchyní.</p>
  <p>V jednoduchosti je genialita. Všechny velké kuchařské vynálezy jsou tak jednoduché, že kdybych já v té době žil tak bych je určitě býval vynašel já.</p>
  <p>Tato omáčka je základem pro celou řadů derivátů a jedním z nich je velice populární sýrová omáčka Mornay.</p>
  <p>Omáčku Mornay nevynašel francouzský státník Philippe de Mornay, Seigneur du Plassis-Marly, (1549-1623). Philipe Mornay jestliže se zabýval státními záležitostmi, tak určitě neměl čas na vaření. Nejspíše byla tato omáčka vynalezena jeho kuchařem a byla po jeho chlebodárci pojmenována což byla v těch dobách běžná praxe.</p>
  <p>Mornay omáčka je stejně jednoduchá jako je bešamel ze kterého se připravuje. Na jeden litr Mornay omáčky budete potřebovat:</p>
  <ul>
    <li>750 g bešamelu</li>
    <li>200 g strouhaného snadno tavitelného sýra a</li>
    <li>50 g strouhaného parmezánu.</li>
  </ul>
  <p>Do horké, ne příliš husté bešamelové omáčky přidáme strouhaný sýr, a na mírném ohni ji vaříme až se sýr roztaví. Potom přimícháme strouhaný parmezán a použijeme podle potřeby.</p>
  <p>Kdysi bylo běžné tuto omáčku nakonec zjemňovat žloutkem a smetanou čemuž se říká liaison, což sice omáčku zjemnilo ale přidalo se jí nesmírné množství kalorií a proto se dnes od této praxe upouští, protože se to považuje za přilévání oleje do ohně.</p>
  <p>Mornay omáčka se často používá k pokrývání (napé) jídel která mají být gratinována a takovým jídlům se pak říká "au gratin".</p>
  <p>Bešamel má několik variant a každý autor tvrdí, že ten jeho recept je ten správný, nicméně pokud byste chtěli bešamel vařit, tak z toho nedělejte žádnou vědu a vyberte si kterýkoliv z receptů které uvádím.</p>
  <dl>
    <dt>Lehká bešamelová omáčka</dt>
    <dd>l lžíce másla</dd>
    <dd>1 lžíce mouky</dd>
    <dd>1 šálek mléka nebo smetany</dd>
    <dd>1/2 lžičky soli</dd>
    <dd>1/8 mletého bílého pepře</dd>
    <dd>1/2 loupané cibule se 2 hřebíčky*</dd>
    <dd>2 stonky petrželky*</dd>
    <dd>1 rozšlehaný žloutek*</dd>
    <dd>*opce</dd>
  </dl>
  <dl>
    <dt>Středně hustá bešamelová omáčka</dt>
    <dd>2 lžíce másla</dd>
    <dd>2 lžíce mouky</dd>
    <dd>1 šálek mléka nebo smetany</dd>
    <dd>1/2 lžičky soli</dd>
    <dd>1/8 mletého bílého pepře</dd>
    <dd>1/2 loupané cibule se 2 hřebíčky*</dd>
    <dd>2 stonky petrželky*</dd>
    <dd>1 rozšlehaný žloutek*</dd>
    <dd>*opce</dd>
  </dl>
  <dl>
    <dt>Hustá bešamelová omáčka</dt>
    <dd>3 lžíce másla</dd>
    <dd>3 lžíce mouky</dd>
    <dd>1 šálek mléka nebo smetany</dd>
    <dd>1/2 lžičky soli</dd>
    <dd>1/8 mletého bílého pepře</dd>
    <dd>1/2 loupané cibule se 2 hřebíčky*</dd>
    <dd>2 stonky petrželky*</dd>
    <dd>1 rozšlehaný žloutek*</dd>
    <dd>*opce</dd>
  </dl>
  <p>U výše uvedených receptů stojí za povšimnutí, že základem bešamelu je vlastně jíška, která se v naši v kuchyni dělá ze stejných dílů másla a mouky.</p>
  <p>Množství jíšky se mnění podle požadovaného stupně hustoty, ale dávky ostatních surovin, včetně mléka, zůstávají stejné.</p>
  <p>Cibule do které jsme zapíchli 2 hřebíčky a petrželka dají omáčce poněkud odlišnou chuť ale nejsou podmínkou. Rozšlehaný žloutek který můžeme do bešamelu přidat (Viz. TEMPEROVÁNÍ) a který má omáčku do jisté míry zjemní, omáčce nažloutlý odstín a zároveň ji neznatelně zahustí, také není podmínkou a ani se nedoporučuje v případě, že hodláme omáčku několikrát ohřívat.</p>
  <section>
    <h id="postup">Postup</h>
    <desc>Při přípravě bešamelu postupujeme rychle.</desc>
    <p>V kastrole se silným dnem rozpustíme na mírném ohni máslo. Přidáme mouku a sůl, rychle zamícháme dřevěnou vařečkou, a dříve nežli mouka může zhnědnout přiléváme za stálého míchání mléko a mícháme až je omáčka hladká.</p>
    <p>Mléko by v každém případě mělo být horké, protože při použití studeného mléka je výsledek sice stejný, ale vystavujeme se riziku, že se v omáčce udělají kousky a omáčku bychom museli propasírovat.</p>
    <p>Někdy se omáčka napálí ku dnu kastrolu, což není žádá tragédie. Pokud jste omáčku míchali zlehka dřevěnou vařečkou, a napálenou vrstvu jste neseškrábali, tak si tím moc nelamte hlavu. Hotovou omáčku přendejte do čistého hrnku a dejte ji do horké lázně (bain marie) k dalšímu použití.</p>
    <p>Zbylou omáčku přelijeme do čistého hrnku, necháme ji vychladnout a uložíme v chladničce. Omáčku, pokud s ní šetrně zacházíme, můžeme ohřívat kolikrát chceme a nijak ji to neuškodí, ba naopak.</p>
    <p>Bešamelová omáčka, tak jako i mnoho jiných krémových omáček, je tím lepší, čím déle se vařila takže každé ohřátí omáčce jen prospěje.</p>
    <p>Použití bešamelu je nekonečné. Můžete ho použít k lepení tapet na zeď, je základem pro celou řadu omáček a polévek, je jakýmsi zahušťovacím prostředkem mnoha jídel, prostě podle mě je to vynález č. 1.</p>
  </section>
</body>